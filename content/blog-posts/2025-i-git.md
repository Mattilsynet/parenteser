:page/title 2025 i git-historikk
:blog-post/author {:person/id :person/christian}
:blog-post/published #time/ldt "2026-01-16T11:56:58.505176"
:blog-post/tags [:metodikk :parprogrammering :produktivitet :samarbeid]
:blog-post/description

2025 ligger bak oss. Hvordan gikk det egentlig? Gjør vi som vi sier? La oss se
litt på hva git kan si oss om saken.

:blog-post/body

Etter en usedvanlig vellykket [rekruttering](/jobbe-med-oss/) høsten 2024 vokste
team servering til 6 utviklere i januar 2025. Så hvordan har det første året
gått? La oss se hva git-historikken vår kan fortelle.

Før vi starter vil jeg komme med et lite forbehold: antall commits er en like
dårlig metrikk på innsats som antall kodelinjer, men håpet mitt er at disse
tallene kan si noe om _hvordan_ vi jobber.

## Antall commits

La oss starte med det enkleste: Hvor mange commits gjorde vi i 2025? Vi jobber
primært med ett system, "Matnyttig". Dette er en aldeles nydelig monolitt hvor
backenden og frontenden lever i tett symbiose. Men vi har litt flere repoer: vi
lager også [Matvaretabellen](https://www.matvaretabellen.no) og
[Smilefjes-sida](https://smilefjes.mattilsynet.no), og så har vi litt
infrastruktur, en blogg osv. Jeg har sett på de 7 mest aktive repoene våre.

Det er totalt 4827 commits i disse repoene, hvorav 4103 av dem er gjort på
Matnyttig. Som sagt, det er her vi primært jobber.

En arbeidsdag resulterer i snitt (og median!) i 17 commits.

Årets mest committa dag var 10. juli, med hele 54 commits! Det ble jobbet med
innlogging, infrastruktur, og gjort en endring i en fersk datamodell.

Dette er forøvrig commits på main. Vi bruker hverken brancher eller pull
requests annet enn helt unntaksvis. Matnyttig-repoet har 8 pull requests. 7 av
dem er fra Dependabot, og den siste fra en utenfor teamet.

Det er tydelig at vi committer ofte. Hvor mye kode kommer inn om gangen da?

## Størrelse på commits

En vanlig commit legger til 9 linjer og tar bort 3.

Når vi sier at du bør lage [hyppige små commits](/hvordan-levere-kontinuerlig/)
så mener vi det!

Tallene over er medianen. Det er fordi snittet blir misvisende på grunn av noen
få svære commits som legger til datafiler og/eller gjør større refaktoreringer,
men er for ordens skyld på +358/-271.

Et annet mål på størrelse er commit-meldingen. Ettersom de fleste committene er
veldig små er det lite behov for å forklare, så tre fjerdedeler av dem har bare
én linje. Disse er til gjengjeld skrevet skikkelig, og følger stort sett samme
stil.

Den resterende fjerdedelen med commits der det var behov for å forklare gjør det
med mellom 4 og 302 ord, med medianen på 26 ord.

## Samarbeid

Vi skriver mye om [parprogrammering](/parprogrammering-er-en-ferdighet/) og
[samarbeid](/livet-uten-backlog/). Vi bruker aktivt
[Co-Authored-By](https://docs.github.com/en/pull-requests/committing-changes-to-your-project/creating-and-editing-commits/creating-a-commit-with-multiple-authors)
på våre commits når de er utarbeidet i samarbeid.

946 commits i 2025 hadde mer enn én author, det er ca 20 %. Det slår meg
umiddelbart som lavere enn forventet. Med det sagt er det interessant å se hva
slags arbeid som gjøres med én eller flere avsendere.

Selv har jeg tatt noen runder med refaktoreringer der én liten endring skal
gjøres mange ganger på tvers av kodebasen. Sånn type crunche-jobb er ikke noe
poeng å være flere om, og det generer gjerne en hel haug med små commits. Alle
commits er ikke like!

Blant commitene med flere avsendere er det klart vanligst at det er to, men vi
har også 94 commits med tre avsendere, og sågar noen få med alle seks. Da har
det stort sett vært svett stemning og problemer i prod.

----

Som jeg sa innledningsvis skal man være forsiktig med å lese for mye ut av disse
tallene, men litt moro er det jo. Hvordan var 2025 i ditt teams repoer?

:page/title Team-karusellen
:blog-post/author  {:person/id :person/sigmund}
:blog-post/published #time/ldt "2026-02-12T08:00:00"
:blog-post/tags [:metodikk :parprogrammering :produktivitet :samarbeid]
:open-graph/image "/images/karusell.jpg"
:blog-post/description

Vi jobber som regel i par. Etter ett år med seks utviklere på teamet, har vi
endelig landet på den rulleringen vi har hatt ambisjoner om.

:blog-post/body

Vi gjør mye parprogrammering på teamet, og flere har allerede skrevet om det. Nå
er det ett år siden teamet vokste til seks utviklere. Lenge har vi planlagt å ha
et fast opplegg for å rullere parene ukentlig. Vi jobber tross alt med ukentlige
mål. Så det er veldig naturlig å rullere oppgaver og team-sammensetningen sammen
med målene. Likevel har det blitt dyttet på en god stund nå.

Etter jul hadde vi en heldags workshop for å planlegge hva vi må få til på
lengre sikt. Fordi Altinn legger ned noen gamle løsninger, fant vi ut at det er
ganske mye vi må få til før sommeren. Utvikler-oppgavene delte seg naturlig inn
i forskjellige spor: inspektørverktøy, løsninger for serveringsstedene og
tekniske oppgaver.

## Tre spor, seks utviklere

En perfekt fordeling for å parprogrammere. Hver uke rulleres parene. En blir
værende på sitt spor for at vi skal få overført kunnskap til den som kommer inn.
Dette gir god kontinuitet i arbeidet. Som regel jobber alle to uker ad gangen på
ett spor, men om vi alltid rullerer slik, oppstår et problem: ikke alle får
jobbet med hverandre. Så innimellom er noen bare én uke på et spor før de
flytter videre, mens den andre får seg en tredje uke.

![En karusell med skilt for inn og utgang](/images/karusell.jpg)
_Rundt og rundt, og av og på. Bilde: Marshelec, [CC BY-SA
4.0](https://creativecommons.org/licenses/by-sa/4.0), via [Wikimedia
Commons](https://commons.wikimedia.org/wiki/File:Geelong_Carousel_-_MC_05.jpg)_

Nå har vi bare holdt på på dette viset en måneds tid, men allerede oppleves det
veldig positivt. Vi har fått en god flyt, praktiserer parprogrammering mer
konsekvent, får bredere innsikt i koden, mer varierte utviklingsoppgaver og får
jobbet mer i forskjellige grupperinger som styrker samholdet i teamet.

Det eneste negative er at man ikke får sittet på en del fra start til slutt.
Ukesmålene er håndfaste og i seg selv noe man får ferdigstilt, men det er ikke
helt det samme. Likevel er det såpass store ting vi skal løse nå, at det er ikke
sikkert at det er ferdig før man er tilbake på det samme sporet. Så er det ikke
sånn at alle liker å jobbe med akkurat de samme problemene. Da er det jo fint at
man slipper å sitte altfor lenge på en ting man ikke synes er så gøy.

Nå er ikke vi så rigide at folk skal måtte jobbe med ting de ikke har lyst til.
Vi er faktisk ganske fleksible, og bestemmer sammen hvem som skal flytte til
hvilket spor. Så når jeg sier at jeg ikke har lyst til å jobbe med eksport av
mer data fra det gamle systemet, men heller vil inn på det tekniske sporet når
vi skal jobbe med arkiv-integrasjon. Ja, da går det bra.

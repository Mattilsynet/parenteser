:page/title Kast backlogen din!
:blog-post/author {:person/id :person/christian}
:blog-post/published #time/ldt "2025-10-14T14:26:37.512302"
:blog-post/tags [:metodikk :samarbeid]
:open-graph/image /images/loglady.jpg
:blog-post/description

Du kommer aldri til å tømme backlogen din. Du kommer aldri til å jobbe deg
gjennom den. Jo større den blir, jo mindre nytte har du av den.

:open-graph/description

JIRA eller Github issues? Ingen av delene, takk.

:blog-post/body

Du er akkurat ferdig med en større oppgave, og det er et par timer igjen av
arbeidsdagen. Kanskje du kan finne en liten oppgave i backlogen for å runde av?

Etter 10 minutter sitter du med en synkende følelse: Visst har backlogen mange
oppgaver, men gjelder prioriteringene fortsatt? Er oppgavene fortsatt relevante?
Og hva mente vi egentlig da vi skrev den første oppgaven her?

Her er greia med backloger: De blir aldri tomme. Du kommer aldri til å jobbe deg
gjennom den. Og jo større den blir, jo mindre nytte har du av den.

## Problemet med backlogen

Vi liker å tro at backlogen gir oss oversikt. At vi kan samle alt på ett sted,
så vi ikke glemmer noe, men viktige saker løses ikke fordi de ligger i
backloggen. De blir løst fordi de er viktige. Fordi de bobler opp igjen og
igjen.

Hva blir da liggende igjen i backlogen?

- Ting vi ikke helt vet hva vi skal gjøre med.
- Ting som ikke egentlig er så viktige.
- Ting som ingen har tydelig ansvar for.
- Ting som hadde vært fint å få gjort en vakker dag.


Ja, og så ting utviklerne ikke egentlig vil gjøre, men som blir lagt der for å
please produktlederen, da.

Problemet er at ting som ligger i backlogen blir som forkalkninger. Vi er ikke
så flinke til å fjerne dem igjen, de må jo tross alt ha blitt lagt der av en
grunn. I tillegg blir sakene sjelden oppdatert med ny innsikt og utvikling av
produktet. Det som fremstår som "fint å få gjort på sikt" i dag kan være aktivt
ødeleggende for produktet om noen måneder.

## Fokus

Backlogen spiser også av fokuset vårt. Uferdige oppgaver forblir mentalt aktiv
og tapper oss for energi, selv når vi ikke aktivt jobber med dem. [Cal
Newport](https://calnewport.com/) traff spikeren på hodet: Han kalte
gjøremålslister for "guilt machines".

Det kan jeg kjenne meg godt igjen i. Når lista blir lang nok så genererer den
bare dårlig samvittighet for alt jeg ikke har rukket å ta unna. Selv når jeg
kommer innom den for å krysse av noe - som jo skulle vært en liten seier.

## Hva skal vi gjøre da?

Ok, vi kaster backlogen. Hva nå? Vel, la meg fortelle deg hvordan vi organiserer
arbeidet på teamet vårt.

Hver uke samles vi foran en fysisk tavle. Der står vi 30-40 minutter og snakker
om hvilke mål vi ønsker å oppnå i den kommende uka. Så skriver vi disse målene
opp på tavla. Når fredagen kommer samles vi igjen for å snakke litt rundt målene
vi satte oss fore, og forhåpentligvis feire alt vi fikk til.

Neste mandag møtes vi igjen og pusser vekk alt på tavla. Også de tingene vi ikke
kom i mål med. Hvis de fortsatt er viktige, så [skriver vi dem opp på
nytt](https://cutlefish.substack.com/p/tbm-292-friction-documentation-and).

Denne tilnærmingen tvinger oss til å prioritere jevnlig, og stadig ta en fot i
bakken på om langt-levende saker fortsatt er så viktige som vi mente da vi
starta. Den gjør det også lettere å belyse mindre konkrete "todos" enn det som
typisk går i en backlog: forankringsaktiviteter, utredning, utforskning, og alt
annet som er en del av produktarbeidet.

Vi har naturligvis en langsiktig strategi også - og vi kobler de ukentlige
målene våre på den. Å fjerne backlogen hjelper oss også her, fordi en backlog
*er ikke en strategi*. Den er på feil nivå. Det er bare en gjøremålsliste som
kanskje, og kanskje ikke, leder oss mot de faktiske målene våre. Så kast
backlogen!

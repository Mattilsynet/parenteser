:page/title Oppskriften på et smakfullt design
:blog-post/published #time/ldt "2023-11-28T09:00:00"
:blog-post/author {:person/id :person/hedvig}
:blog-post/tags [:design :ux]
:blog-post/description

Er du nysgjerrig på hva tittelen UX-designer betyr? Lurer du på hvordan en slik
designer jobber? I så fall har du kommet til riktig bord. Vel bekomme!

:blog-post/body

Design kan være så mangt. Design er av og til subjektivt ved at noen for
eksempel liker rød mens andre liker grønn. Men som oftest handler design om å
skape noe matnyttig for nettopp de som skal bruke designet. Det er ikke noen
vits i å designe en kaffekanne med tuten bak frem eller en firkantet fotball. Vi
må tenke funksjon over form. For å finne ut av hva som fungerer best for
brukerne må en lære dem å kjenne.

## UX-designer

Når jeg forteller at jeg jobber som UX-designer får jeg ofte høre «Hva-da-
for-no-designer?». Det skjønner jeg, fordi det er en overflod av uforståelige
titler innen tek-feltet. Noen ganger svarer jeg at jobben min er å utforme
brukervennlige digitale produkter, da «UX» står for «user experience». Andre
ganger forteller jeg at jobben min er å passe på at du klarer å trykke på en
knapp eller lese fonten på en nettside eller en app. Eller så bare dropper jeg
rett og slett å si at jeg er UX-designer og forteller at jeg jobber med å løse
problemer for folk i hverdagen.

## Digital kokk eller web-gastronom

For å gjøre ting enda litt mer komplisert er jeg matviter i tillegg. Heller ikke
denne tittelen er alle like godt kjent med. Noen artige titler jeg har lekt med
litt i det siste er «digital kokk» eller «web-gastronom». For hva er egentlig
oppskriften på et smakfullt og brukervennlig design? En velkjent metode å bruke
er oppskriften til designtenkning, en etablert arbeidsprosess innen UX-design.
Målet er å løse problemer for brukere ved å identifisere deres behov,
smertepunkter og frustrasjoner. Eller hvordan gjøre restaurantgjestene dine
fornøyde om du vil.

## Feinschmeckeren

En ekte feinschmecker blir ikke til ved å oversteke biffen, legge igjen et hår i
suppen eller bruke ingredienser som ingen liker. Samtidig er det viktig å passe
på at servicen er utmerket, maten er trygg, miljøet er hyggelig, prisene er
fornuftige og utvalget i menyen er passende. Og ikke minst, at stedet er
tilgjengelig for alle – det må være universelt utformet. Uten alle disse
punktene på plass blir ikke gjestene fornøyde og de kommer heller ikke tilbake
igjen. På samme måte må en designer passe på at brukerne får en god opplevelse
med deres produkt slik at de sprer ordet og returnerer.

## En matnyttig oppskrift

Designtenkningsoppskriften består av fem trinn: Empatisering, definering,
idémyldring, prototyping, og brukertesting. Denne prosessen trenger ikke å
følges slavisk. Det er snarere tvert imot et godt, fleksibelt verktøy som
tilpasses utfordringer og behov som eventuelt måtte oppstå. La oss se nærmere på
hvert enkelt trinn:

#### 1. Empatisering

Dette trinnet handler om å ta et dypdykk i hvilke problemer som egentlig skal
løses og virkelig forstå brukeren sitt perspektiv. Det er som å utforske smakene
og preferansene til gjestene. Å bruke råvarer av høy kvalitet som gjestene liker
kan være nøkkelen til en vellykket rett. Da er det viktig å unngå elementer som
gjestene ikke verdsetter, enten det er lukt, smak eller presentasjon. Intervjuer
og spørreundersøkelser er gode research- metoder å benytte seg av for å innhente
verdifulle innsikter og anbefalinger.

#### 2. Definering

Etter å ha fått en litt bedre forståelse av hvem brukerne eller gjestene er,
samt hva de liker eller misliker, er det tid for å definere hvem de er i
ytterligere grad. Ved å utforme personaer, brukerscenarioer og en tydelig
problemstilling basert på innsikter skapes en felles forståelse av brukernes
eller gjestenes behov. Hvem er den typiske restaurantgjengeren hos akkurat din
virksomhet? Eller hva er en klassisk demografisk profil for din bruker?

#### 3. Idémyldring

Dette trinnet handler om å la ideene flyte fritt. Kast alle mulige ingredienser
i gryta og rør om. La det boble i kanskje 30 minutter før du plukker ut de tre
beste idéene og velger én. Tygg litt videre på denne idéen ved å begynne å bygge
opp strukturen til et mulig digitalt produkt. Eller oppskriften på den ultimate
matopplevelse.

#### 4. Prototyping

Nå begynner produktet virkelig å ta form. Etter å ha satt opp skjelettet og
strukturen for oppskriftene kan endelig matrettene formes eller skissene
utvikles. Designerne bruker spesifikke verktøy og teknikker, akkurat som en kokk
bruker forskjellige ingredienser og kjøkkenutstyr. Et solid fundament med et
designsystem er viktig, akkurat som en kokk trenger de rette smakene og
teksturene.

#### 5. Brukertesting

For å sjekke om det endelige produktet er tilfredsstillende må dette testes på
gjestene. På lik linje som skissene dine må testes på brukerne. Gjestene må
bruke alle sansene sine for å vurdere om matrettens komposisjon, smak, og
konsistensen står til forventningene.

I løpet av brukertestingsfasen er det viktig å observere gjestenes reaksjoner,
samle inn feedback og identifisere mulige problemer som må løses. Basert på
disse tilbakemeldingene kan kokken gå tilbake til kjøkkenet igjen og justere
enten tekstur, smak eller presentasjon. Designeren derimot vender tilbake til
skissene sine og endrer på layout, funksjoner, navigering eller innhold. Til
slutt kan matrettene serveres til gjestene og designet implementeres i det
digitale produktet.

Disse trinnene demonstrerer hvordan prinsippene i designtenkning kan overføres
til kulinariske skapelsesprosesser. Gjennom å forstå gjestenes behov og ønsker,
definere personaer og problemstillinger, utføre kreativ idémyldring, utvikle
prototyper og til slutt teste produktet, kan både designere og kokker skape
smakfulle design eller matretter. Enten det er et vellykket design av en
nettside eller et kulinarisk mesterverk. Fleksibiliteten i
designtenkningsprosessen gir rom for kontinuerlig forbedring og tilpasning for å
sikre den beste brukeropplevelse. Eller matopplevelse om du vil.

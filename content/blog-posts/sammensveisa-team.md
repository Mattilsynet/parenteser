:page/title Hva har frokost og sammensveisa team til felles?
:blog-post/published #time/ldt "2023-11-01T12:00:00"
:blog-post/author {:person/id :person/oyvind}
:blog-post/tags [:samarbeid :autonomi :arbeidsmiljo]
:blog-post/description

Hva skal til for å jobbe effektivt i produktteam? Og hva har vi selv gjort i
vårt nystartede team de første månedene? Og hva har dette egentlig med frokost å
gjøre?

:blog-post/body

Hva er viktig når man starter opp et team? Det er et spørsmål jeg har stilt meg
flere ganger de siste månedene. Grunnen er at jeg rett før sommeren startet i ny
jobb i Mattilsynet med ansvar for å bygge opp et tverrfaglig produktteam. I
dette blogginnlegget reflekterer jeg litt over hva vi har gjort i teamet de
første månedene.

Jeg har en ambisjon: Når folka i teamet skal si hvor de jobber, sier de at de
jobber i Team Mat først og Mattilsynet etter det. Jeg tror tilhørighet til
teamet er veldig viktig. Hva gjør vi for å bygge tilhørigheten? Kort oppsummert
er det noen få ting; å bruke tid på å bli kjent, noen ritualer og felles
kontordager.

## Hvordan bli kjent, litt fort...?

Hvordan får man teamet til å bli godt kjent, fort? Det er flere teorier om faser
team går gjennom, feks [Tuckmans
teori](https://en.wikipedia.org/wiki/Tuckman%27s_stages_of_group_development) om
[Forming, Norming, Storming og
Performing](https://hr.mit.edu/learning-topics/teams/articles/stages-development).
Jeg kjenner meg igjen, det kan ta en del tid før et team fungerer bra, og det er
litt knuffing som må til for at man finner den beste måten å jobbe sammen på.
Det er ulike ting som er viktig for teamet og ledelsen, avhengig av hvilket steg
teamet har kommet til.

Så hvordan kommer man raskere gjennom de litt slitsomme formative fasene og over
i performing? I teamet gjennomførte vi [Start
Smart](https://www.nhh.no/research-projects-and-groups/start-smart/) -- en norsk
versjon av Team Canvas utviklet av NHH -- etter å jobbet sammen i tre uker.
Metoden tvang fram en del ting vi ville blitt kjent med om hverandre, og mye
raskere enn om det skulle skjedd av seg selv. At et medlem av teamet trenger et
øyeblikk på å tenke seg om i møter, eller at et annet kan bli veldig sliten av å
måtte forholde seg til renkespill og maktkamper, det er viktig å vite, og det er
nyttig å få det fram ganske fort. Start Smart var en slags kickstart på teamet,
var vi alle enige om.

## Teamseremonier

Vi ønsker så få faste møter som mulig, eller som det i noen sammenhenger blir
kalt: lite seremoni. Ønsket er heller at vi snakker nok sammen, uten å ha noe
fast i kalenderen. De møtene vi har, skal ikke kunne oppsummeres med sigelsen "I
survived another meeting that should have been an email". Noen møter må vi
likevel ha, og vi har valgt å starte og avslutte uka sammen.

På mandager starter vi opp med å gå gjennom hva vi skal få til denne uka, om
det er noe vi trenger fra andre, og om vi skal ha noe fravær. Når uka starter
slik, får vi en felles forståelse for hva uka skal inneholde.

På fredager avslutter vi uka sammen med møtet som på veldig dårlig norsk heter
"Friday Wins". Her oppsummerer vi uka og legger vekt på det vi har fått til. Om
alle i teamet kan gå inn i helga med en god følelse fra å levere noe bra, da er
jeg fornøyd. Vi har ikke flere faste møter eller ritualer enn det.

## Autonomi og ansvar i teamet

Frihet og ansvar henger tett sammen. Mange snakker om autonome team, uten at
autonomiteten er på plass. I Mattilsynet er dette en av grunnsteinene i styring
av team. Vi snakker
[tight-loose-tight](https://blogg.bekk.no/smidig-ledelse-med-tight-loose-tight-d744a4b63dfc)
i offentlig sektor. Alle team har et oppdrag med noen mål, dette styres
**tight**. Hvordan vi løser det, det er opp til teamet – altså **loose**. Når vi
leverer noe, da står vi også ansvarlig for kvaliteten, og dette målbildet er
**tight**.

Gjennom prosessen må teamene ha dialog med relevante fagpersoner. Videre har
teamet noen sponsorer, ledere med myndighet over faget og ressursene, som vi
snakker med jevnlig. Disse skal også hjelpe teamet med prioritering, fjerne
hindre og å bygge opp forståelse for teamets løsninger. For teamets del
innebærer det at vi får et oppdrag vi skal løse, og dette er noe vi brenner for!

## Det gode arbeidsmiljøet

Også må vi ha det gøy på jobb, da! Jeg liker tull og tøys, og har titt og ofte
et ironisk skråblikk på livet. I teamet tar vi oss tid til å ha det gøy. Vi kan
tulle med at Roma og Sinsenkrysset er ganske likt, det er jo sinnsykt mye
trafikk begge steder -- eller at dumme utsagn vi kommer med kunne gitt fulle hus
på Latter i hele vinter. Jeg er også litt over middels glad i quiz, så det
hender vi sniker inn litt av det også.

Til nå har vi klart å bygge opp et team som fungerer bra, og vi har det gøy
sammen. Akkurat hva jeg har gjort og hva som har falt på plass naturlig med
hyggelig og flinke folk, det er jeg ikke sikker på. Uansett er det slik at jeg
gleder meg til å treffe teamet og gå på jobb, hver dag!

Så hva har egentlig frokost og sammensveisa team til felles? Begge gjør dagen
bedre!

:page/title Best practice, eller?
:blog-post/author {:person/id :person/christian}
:blog-post/published #time/ldt "2024-06-25T09:00:01"
:blog-post/tags []
:open-graph/image /images/goldratt.png
:blog-post/description

Alle er enige om at prinsippene Goldratts bok The Goal gir store gevinster.
Allikevel fant han 20 år senere at kun 2% hadde implementert idéene fra boka.
Hva skjedde?

:blog-post/body

I 1984 beskrev Eliyahu Goldratt [theory of
constraints](https://en.wikipedia.org/wiki/Theory_of_constraints) i den
skjønnlitterære boken [The
Goal](https://archive.org/details/goalprocessofo00gold). Boken ble en
braksuksess og er fortsatt en bestselger på Amazon. Selskapene som har
implementert lærdommen fra boken har nærmest uten unntak hatt tilsvarende
suksess som Goldratt beskrev.

"Alle" var enige om at The Goal beskriver en bedre måte å drive en fabrikk på,
men allikevel fant Goldratt 20 år senere at kun 2% av verdens fabrikker hadde
implementert idéene hans. Resten gjorde ting på den gamle måten, som så grundig
blir plukket fra hverandre i boka. Hvordan kan det ha seg, og hva sier det oss
om "best practice"?

## En studie av konformitet

På 50-tallet forsket Solomon Asch på hvordan individer tilpasser seg en gruppe,
gjennom forsøkene kjent som [the Asch conformity
experiments](https://en.wikipedia.org/wiki/Asch_conformity_experiments).

I eksperimentene fikk deltakerne presentert to bilder, og skulle svare ut
hvilken av linjene A/B/C som hadde samme lengde som linjen til venstre.

<img src="/images/asch.png" class="img" style="max-height: 400px; margin: 0 auto;
display: block;">

Oppgaven i seg selv er enkel nok: det er åpenbart B som er riktig svar. Men hva
svarer du hvis du sitter i en gruppe hvor alle andre svarer A?

I eksperimentene ble hver deltaker plassert i en liten gruppe med skuespillere.
Skuespillerne svarte alltid først, men ga ikke alltid riktig svar. Asch ønsket å
finne ut av om deltakerne ville gå imot strømmen når all de andre i rommet ga et
åpenbart feil svar. Ville de stole nok på sin egen bedømming? Ville de våge å si
imot?

Funnene er ikke oppløftende. 74% av deltakerne ga samme **feil** svar som
skuespillerne i minst ett av forsøkene. Som forskeren selv sa etterpå: *"That
intelligent, well-meaning young people are willing to call white black is a
matter of concern."*

## Best practice, eller?

Hva kan vi trekke ut av dette til vårt virke? Mange valg vi tar informeres helt
eller delvis av at mange andre gjør det samme: det er "best practice",
industristandard, eller har flest stjerner på Github. Jo fler som følger etter,
jo vanskeligere blir det å gå mot strømmen.

Å gå i ferdig opptråkkede løyper kan føles trygt: [ingen får sparken for å velge
IBM](https://www.forbes.com/sites/duenablomstrom1/2018/11/30/nobody-gets-fired-for-buying-ibm-but-they-should/).
Dessverre ignorerer vi ofte kontekst når vi velger etter popularitet. Ja, mange
andre gjør dette, men hadde de samme utgangspunkt som oss? Hvem vet. Som regel
betyr beste praksis bare at noe er utbredt eller vanlig. Men betyr det at det er
best? Eller i det hele tatt bra?

Vi bør øve oss på å snakke om fordeler og ulemper med idéene vi legger frem og
teknologiene vi vurderer. "Beste praksis" er ikke et argument, det er bare en
popularitetskonkurranse. Husk, noen ganger er det bare 2% som har plukket opp de
aller beste idéene -- ikke la lav utbredelse stoppe deg fra å ta de rette
valgene.

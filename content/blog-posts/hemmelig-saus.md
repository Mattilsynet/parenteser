:page/title Hva er ingrediensene i Mattilsynets hemmelige saus?
:blog-post/published #time/ldt "2024-11-04T12:00:00"
:blog-post/author {:person/id :person/oyvind}
:blog-post/tags [:produktutvikling]
:blog-post/description

Hvordan får Mattilsynet produktorganisering til å virke?

:blog-post/body

Hvordan får Mattilsynet produktorganisering til å virke? For i all beskjedenhet,
i Mattilsynet får vi til produktutvikling og -modellen vår til å fungere veldig
bra. Vi leverer produkter og tjenester som både inspektører og næringen har lyst
til å bruke. Vi reduserer teknisk gjeld i rekordtempo, vi klatrer på omdømme, og
vi får mange gode søkere når vi lyser ut stillinger. Hvordan har vi kommet dit
på den korte tiden siden 2021?

Det er selvsagt vanskelig å peke på en enkelt ting, men jeg kan trekke frem noen
elementer. Cambridge Dictionary definerer «secret sauce» som «en spesiell
kvalitet som gjør noe vellykket». Hva er ingrediensene i Mattilsynets hemmelige
saus? Det kan jeg ikke avsløre allerede nå, du får lese videre ...

## Retningen for teamene

Hvordan kommer teamene frem til hva de skal gjøre? Her har vi delt opp arbeidet
i tre nivåer, fra den overordnede retningen teamet skal gå i til det konkrete de
jobber med hver dag. Eller fra at Askeladden står og ser på Soria Moria slott i
horisonten til at han vurderer den beste ruta dit.

De tre nivåene er:

- Oppdraget
- OKRer for en periode
- Daglige prioriteringer

**Oppdraget** er en overordnet beskrivelse av et problem som teamet skal løse,
sammen med rammer for hva løsningen bør oppnå. Det er ofte produktlederen som
lager oppdraget, men topplederne og selveste direktøren som beslutter det. Her
ligger det altså ikke noen ferdig løsning – teamet får frihet til å utvikle sin
egen vei fram til målet. Men når det er direktørene som setter målene, da er vi
sikre at vi går i samme retning!

For å sette retning i perioder bruker vi **OKR** (Objectives and Key Results). Her
setter vi to eller tre ambisjoner for de kommende fire månedene. Til
ambisjonene knytter vi noen nøkkelresultater. For eksempel har vi som mål denne
høsten å levere fase 1 av utviklingsstrategien vår. Dette er et ambisiøst mål
for oss, og for å nå det har vi laget noen konkrete nøkkelresultater:

- en styringsinformasjons-side for region Stor-Oslo
- adresser som vaskes på tvers av regioner
- modellering av dataene fra gamle til nye systemer.

Ved inngangen til hvert tertial går vi gjennom OKR-ene sammen med teamets
sponsorer for å sikre at vi holder oss på kurs.

Når det gjelder det **daglige arbeidet**, er det teamet selv som bestemmer hva
de prioriterer. Vårt prinsipp er at «alle oppgavene vi gjør, må korrelere
positivt med målet vårt». Ingen andre utenfor teamet kan bestemme
prioriteringene – teamet er de som best forstår hva som må til for å nå målene,
og får full frihet til å jobbe ut fra det.

## Sponsorgruppa

Team i Mattilsynet har sponsorer, og vårt team har sponsorene Marit, Petter og
Inge. "Team Mat er sponset av ...", det høres nesten ut som starten på en
sportssending på NRK! Men her snakker vi om noe annet enn seier på
femmila:sweat_smile:

Sponsorene er toppledere i Mattilsynet og har et særskilt ansvar for å støtte
teamet vårt, og det innebærer alt fra allokering av ressurser, fjerning av
hinder, setting av kontekst til en strategisk sparringpartner når det trengs.
Gjennom jevnlig dialog sikrer vi at teamet og ledelsen i Mattilsynet er samstemt
om retning.

Sponsorene er vår støttespillergruppe som gir teamet rom til å fokusere, være
myndiggjort, og føle seg trygge på at vi har toppledelsen i ryggen.

## Myndiggjøring

I Mattilsynet ser vi på myndiggjorte team som en superkraft. Det at vi kan sette
mål og jobbe på den måten vi mener at vi når målene våre best innenfor
oppdraget, det gjør at vi jobber med større dedikasjon og effektivitet. Ledelsen
har tillit til teamene – at de vet best hva som må gjøres for å levere det
viktigste. Dette skaper en sterkere følelse av tilhørighet og motivasjon, det er
igjen med på å fremme innovasjon og kreativ problemløsning. En myndiggjort
arbeidskultur oppmuntrer også til kontinuerlig læring og utvikling. Og dette
hadde vi ikke fått til uten oppdelingen av oppdragene og sponsorordningen!

## Oppsummering

Vi har kommet langt på kort tid, og hemmeligheten bak suksessen vår ligger i
flere faktorer: vi setter tydelig retning med klare mål, vi har en
sponsorordning som støtter teamene, vi gir teamene autonomi, og vi jobber
kontinuerlig med tillit, læring og tverrfaglighet. Produktmodellen i Mattilsynet
er ikke en oppskrift – det er et sett prinsipper og en kultur som sikrer at vi
hele tiden leverer bedre, raskere og med høyere kvalitet.

Og til slutt, så må jeg få lov til å være litt stolt: For i all beskjedenhet, vi
har funnet noen gode ingredienser til vår hemmelige saus. Det handler om
mennesker, tillit og en vilje til å lære og forbedre. Mattilsynet er en
organisasjon der vi får til å levere skikkelig bra produkter – og jeg gleder meg
til å se hva vi får til i årene fremover!
